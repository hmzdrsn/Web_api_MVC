1
Turkology Update Leiden Project Working Papers Archive
Department of Turkish Studies, Universiteit Leiden
"Kemalist Düşüncenin Osmanlı Kaynakları", in: Modern Türkiye'de Siyasi
Düşünce: Kemalizm, Cilt 2 (İstanbul: İletişim Yayınları, 2001), pp. 44-55.
Kemalist Düşüncenin Osmanlı
Kaynakları
Erik–Jan Zürcher (Universiteit Leiden)
[August 2001]
1923’ten sonra Kemalist cumhuriyetçi rejimin ideolojik tavrına ait
radikalizmin çağdaşlarını hayrete düşürmesinin ardı hiç kesilmedi.
Yirmilerde ve otuzlarda Türkiye’yi uzaktan izleyenlere, ya da (köylerini
değil ama) şehirlerini ziyaret edenlere göre, sadece Türkiye’nin
kurumlarını ve yasal sistemini değil; fakat, aynı zamanda Türkler’in hayat
tarzını etkileyen görkemli bir dönüşüm yaşanıyor gibiydi. Birçok gözlemci
Türkiye’nin yakın tarihine ve geç Osmanlı İmparatorluğu’nun modernleşme
alanındaki başarılarına çok yakından aşina olmadığı için, Kemalist
cumhuriyetteki gelişmeler tamamen cesur ve bütünüyle yeni bir deneyin
parçası olarak görünüyordu. Türkiye üzerine popüler yazında bu imge
sürüp gitmektedir; ancak, akademik yazında, Kemalist siyasaları Osmanlı
İmparatorluğu’nca başlatılan reform politikalarının son safhası olarak
gören çözümlemeler çoktan bunların yerini almıştır. Kemalist “devrim”in
kökenlerini ve Osmanlı entellektüel mirası tarafından nasıl etkilendiğini
bilimsel düzeyde sınamak isteyenler için, her şeyden önce Kemalistler’in
nerede radikal yenilikçiler olup nerede olmadıklarını tam olarak saptamak
önemlidir. Bunu yaparken, Kemalist partinin kendisi tarafından belirlenen
ideolojisindeki asli unsurların, yani 1931’deki parti kongresinde
benimsenen ve 1937’de Türkiye Anayasası’na sokulan Altı Ok’un tanımını
başlangıç noktası olarak almak en iyisi: cumhuriyetçilik, laiklik,
milliyetçilik, inkılapçılık, halkçılık ve devletçilik. Bunlardan ikisinin,
siyasanın hedeflerinden ziyade araçlarıyla ilgili olduğu söylenebilir:
cumhuriyetçilik ve devletçilik. O yüzden kalan dördü hep birlikte Kemalist
ideolojinin özünü oluşturur. Bunlar ne ölçüde yeni ve radikaldi? Bu dört
unsura sırasıyla kısaca bakalım ve Kemalist siyasaları kendinden önceki
dönemin siyasalarıyla ve İkinci Meşrutiyet Dönemi’nin bir dizi önde gelen
düşünür ve yazarı tarafından geliştirilmiş fikirlerle karşılaştıralım.
Bereket versin, önde gelen Jön Türk düşünürlerinin hepsinin eserlerine
dair mükemmel akademik çözümlemelerden yararlanabilecek durumdayız.
Ziya Gökalp, 1950 yılı kadar erken bir vakitte yayımlanan Uriel Heyd’in
Foundations of Turkish Nationalism [Ziya Gökalp: Türk Milliyetçiliğinin
Temelleri]
*
 kitabında ilk kez ilgi gören kişiydi. Şerif Mardin’in 1964 tarihli
Jön Türklerin Siyasi Fikirleri, önde gelen Jön Türk göçmen dergilerinde,
Ahmet Rıza, Abdullah Cevdet ve Samipaşazade Sezai gibi yazarlarca ifade
2
edilen fikirlerin ve yanısıra buradaki tartışmayla ilgisi bulunmayan,
1912’den bile önce Jön Türkler arasındaki baskın İttihatçı hizip tarafından
reddedilmiş olan Prens Sabahattin hizbinin fikirlerinin bir çözümlemesidir.
Mardin’in konusu, yetmişlerden bu yana Şükrü Hanioğlu’nun eserlerinde
ele alınmıştır; önce Bir Siyasal Düşünür Olarak Abdullah Cevdet ve
Dönemi’nde (1981) ve sonra Jön Türk hareketinin 1889 ile 1908
arasındaki tarihine ilişkin iki ciltte: The Young Turks in Opposition (1995)
[Bir Siyasal Örgüt Olarak “Osmanlı İttihat ve Terakki Cemiyeti” ve “Jön
Türklük” (1889-1902)] ve Preparation for a Revolution (2001) [Bir devrim
hazırlığı, çn]. Osmanlı İmparatorluğu’ndaki Rus göçmenler arasında önde
gelen iki entellektüel figürden Yusuf Akçura ve Ahmet Ağaoğlu, sırasıyla,
François Georgeon’un, Türkçe’de 1986’da Türk Milliyetçiliğinin Kökenleri:
Yusuf Akçura (1876-1935) adıyla yayımlanan, 1979 tarihli doktora tezinde
ve Holly Shissler’in henüz yayımlanmamış Turkish Identity Between Two
Empires: Ahmet Ağaoğlu (1869-1919) [İki imparatorluk arasında Türk
kimliği: Ahmet Ağaoğlu (1869-1919), çn] başlıklı doktora tezinde ele
alınmıştır.
Bunlara ek olarak, bireysel düşünürlere değil, ama akımlara dair
çalışmalara da sahibiz: Füsun Üstel’in Türk Ocakları hareketi çalışması ve
Masami Arai’nin bu hareketin dergisi Türk Yurdu’nun içerik çözümlemesi;
Esther Debus’un İslamcı-modernist Sebilürreşad dergisi üzerine yaptığı
çalışma ve Jacob Landau’nun Pantürkçülük ve Panislamcılık üzerine
çalışmaları. Şükrü Hanioğlu’nun Garbcılar** hareketine dair makalesinin
[de], Kemalizm’in kaynakları üzerine herhangi bir tartışmayla özel bir ilgisi
vardır.
Kemalist ideolojiyi, bu etkili Jön Türk yazarlarının (Ahmet Rıza, Abdullah
Cevdet, Ziya Gökalp, Ahmet Ağaoğlu ve Yusuf Akçura) fikirleriyle
mukayese ettiğimiz zaman, elbette bunların bu hayati meselelere dair
fikirlerinin zaman içinde evrildikleri gerçeğinin farkında olmalıyız. Muazzam
bir kargaşa döneminde (anayasal devrim, Balkan Savaşı, I. Dünya Savaşı,
Rus devrimi, kurtuluş savaşı ve imparatorluğun sonu) yaşadılar ve
düşünüşleri kendilerini saran, hızla değişen koşulları yansıttı. Herbirinin
tek tek yazılarında zıtlıklar bulmak zor değildir; fakat, laiklik, milliyetçilik,
halkçılık ve inkılapçılık ilkelerine dair düşünüşlerinin temel vasıflarını
anlamaya çalışabiliriz.
Laiklik
Laikleşme akımlarının Osmanlı İmparatorluğu’nda en azından bir yüzyıldır
varolmuş olduğundan şüphe duyulmaz. Erken dönemdeki modern
imparatorluk bile, kendisini Selçuklular’a uzanan kuramlara dayandırarak,
din ve devleti (din u devlet) farklı alanlar olarak tanımış, fakat bunları
karşılıklı olarak birbirine bağımlı telakki etmişti. Tanzimat devri ve
Hamidiye dönemi, idari ve eğitsel kurumların Avrupa, bilhassa Fransız,
doğrultusunda dönüştüğüne, başka bir deyişle, devletin modernleşmesine
tanıklık etmişti. Sadece geleneksel ulema eğitimine sahip olanlar, Fransız
grandes ecoles modelinde açılan kurumlarda eğitilen profesyonel
3
bürokratlara yer vermek zorunda kalmış ve yüksek makamlara gittikçe
daha az gelir olmuşlardır. Er geç, din de etkilendi. Devlet denetiminde
eğitsel kurumların ve Avrupalı örneklerden alınan yasamanın hayata
sokulması, ulemanın asli etkinlik alanları olan ilim ve yasama üzerindeki
rolüne tecavüzde bulunmak anlamına geliyordu. Jön Türk reformları,
bilhassa Şeyhülislam’ın, ülkedeki en yüksek dinsel otoritenin, kabineden
ihraç edildiği ve medreseler ile vakıflar üzerindeki yetkinin laik
bakanlıklara aktarıldığı 1916-17’dekiler, Osmanlı laikleşme sürecindeki son
adımlardı. Yasamanın hala şeriata dayanan kısmı olan medeni hukukta
yapılan değişiklikler, 1917’de bunu da Avrupa uygulamasına yakınlaştırdı.
İstanbul’daki savaş sonrası rejim bu değişikliklerin bir kısmını tersine
çevirmeye çalıştı, ancak Kemalistler İttihatçılar’ın bıraktığı yerden devam
ettiler. Kurtuluş Savaşı kazanılır kazanılmaz, barışın sağlanmasından bile
evvel, Mustafa Kemal dinin rolüne dair fikirlerini kamusal olarak ifşa
etmeye başladı ve bunu da çok tutarlı bir şekilde yaptı. İslam’a karşı
olmadığını vurguladı; tam tersi, onu “dinlerin en rasyonel ve doğalı” olarak
savundu.[1] Aynı zamanda, gerçek İslam’ın papazlık ya da Tanrı ile kul
arasında herhangi bir tür aracı kurum tanımadığını söyleyerek, ateşli bir
biçimde ruhban sınıfın rolüne saldırdı.[2] Bilhassa konumları devlet
tarafından tanınmayan din adamları hususunda eleştireldi. Söylevlerinin
ulema karşıtı belagatı çoğu kez dini siyasal amaçlar uğruna kullanacak
gericilerden gelen tehlike hakkında ikazlarla birleşmişti. Jön Türkler
arasında Nisan 1909’daki karşı devrim zamanı yaygınlık kazanan bir terim
olan irticaya, söylevlerinde sıkça atıfta bulunuluyordu.[3]
Aynı zamanda “saf” İslam’ı rasyonel ve ilerici olarak savunan bu ulema
karşıtlığı, Jön Türk seleflerine açıkça çok şey borçludur. Meşveret’te ve
Paris’te kaldığı uzun dönem boyunca diğer dergilerde basılan yazılarında
Ahmet Rıza dinin eğitim, idare ve siyaset üzerindeki nüfuzundan vazgeçtiği
laique bir düzenin inançlı bir savunucusu olarak kendini ortaya koymuştur.
Aşikar bir biçimde, İslam’ın vahyedilmiş bir inanç olarak onun için çok
cazibesi yoktu; ancak toplumsal bir birleştirici olarak önemliydi ve yanısıra
ilerlemeye diğer inançlardan daha elverişliydi.[4] İslamın temel
rasyonelliği ve bilime açıklığını savunan mazur kılıcı argümanlar
yazılarında büyük bir yer işgal eder. Rıza’ya göre, İslam’dan materyalizme,
hatta pozitivizme geçiş, Hristiyanlık’tan geçişten çok daha kolaydı. Özel
yazışmaları bile, Ahmet Rıza’nın (“cahil imam ve softalar”ı bilgisizlik
taraftarlığını [obscurantism] beslemekle suçlayarak) ateşli bir şekilde
ulema karşıtı olduğunu gösterir gibidir, fakat, bilim ve materyalizmle
tamamen uyumlu “gerçek” bir İslam’ın varlığına da inanır gibi
görünmektedir.[5]
Tüm Jön Türk yayıncılar arasında Abdullah Cevdet en radikal laikti. Sadece
din ve devlet arasında tam bir ayrımın savunuculuğunu yapmadı, inaçlı bir
materyalist olarak müslümanları tedricen dinsel dünya görüşlerinden
vazgeçirmenin ve onlara sadece bilime dayanan bir dünya görüşüne doğru
rehberlik etmenin yollarını aradı. Cevdet’in ulemaya ve şeyhlere aleni
saldırıları, Ahmet Rıza’nınkilerden daha açıksözlü olmuştur. (Her ne kadar
4
Mardin düşünüşünde gizemci bir unsura işaret ediyorsa da[6]) eninde
sonunda kendisini ateist olarak kabul ettiğinden çok az şüphe duyulabilir;
ancak, Ahmet Rıza gibi, arındırılmış İslam’da toplumsal uyum ve ilerleme
için değerli bir araç olduğunu kabul etti. Zamanla, Abdullah Cevdet
ilerlemenin aracı olarak İslam’ın olanakları hususunda daha
karamsarlaşmış gibi görünür.
Din ve devletin katı bir ayrımına taraf olmak anlamında Ziya Gökalp
inanmış bir laikti. İttihat ve Terakki meselesine dair 1917 tarihli muhtırası,
Kemalistler’in 1924’te Şeyhülislamlık’ı ve medreseleri kaldırmalarının
yolunu açtı. Gençliğinde kesinlikle İslami gizemcilik tarafından etkilenmiş
olsa da, taraftarlarına aşılamış olduğu kaderci zihniyet yüzünden dinsel
buyrukları hor gördü. Bütünüyle dinsel bir halifeliğin İslam dünyasında bir
ün vasıtası olduğunu düşünerek, halifeliğin kaldırılmasına taraf olmadı;
fakat bazı alanlarda, bilhassa da evkafın kamu tarafından denetlenen yerel
idarelere devrini talep etmesiyle, Kemalistler’den daha da ileri gitti.[7]
Ahmet Ağaoğlu, bilgisizlik taraftarı ulemanın hükümet işlerine ya da
düşünce özgürlüğüne müdahale etmelerine izin verilmemesi konusunda
Ziya Gökalp’le anlaşıyordu. Bu anlamda laik ve ulema karşıtıydı. Diğer
birçok Jön Türk düşünürüyle birlikte, İslam’ın bilime karşı değil, tam
tersine onunla uyumlu olduğu ve İslami toplumun Avrupa teknolojisi ve
bilimini benimsenerek yeniden canlandırılabileceği görüşünü benimsedi.
Gökalp ve diğer birçok İslamcı modernist gibi, İslam’ın ebedi ve ezeli
gerçekliği ile belirli zamanlar ve belirli toplumlardaki uygulaması arasına
bir ayrım koydu; fakat, (Gökalp’in zaman zaman yapar göründüğü gibi)
Tanrı’yı cemaatin ya da ulusun ahlaki değerlerinin bir tezahürü olarak
görecek denli ileri gitmedi.[8] (Akçura gibi) İsmail Gaspıralı’nın, Pantürkçü
fikirleri İslami dirilişçilikle birleştiren, Usul-u Cedid hareketinden kuvvetli
bir şekilde etkilendi ve en azından Jön Türk döneminin sonuna dek, her iki
unsur da düşünüşünde önemli bir yer işgal etti.
Yusuf Akçura, burada ele alınan Jön Türk düşünürleri arasında dinsel
konulara en az ilgisi olan gibi görünmektedir; fakat, İslam üzerindeki
fikirleri, Ağaoğlu’nunkiler gibi, Rus İmparatorluğu’ndaki Usul-u Cedid
hareketinden alınmışa benzer. Gökalp gibi, Tanzimat reformları tarafından
yaratılan Avrupa-İslam ikiliğini ve Tanzimat politikacılarının İslam’ı
“bilgizlik taraftarı” din adamları ve şeyhlere bırakmış olmalarını eleştirdi.
Gene Gökalp gibi, kendi durumunda dinsel dil olarak Türkçe’nin Arapça’nın
yerini alması anlamına gelen Türkleştirilmiş bir İslam’a taraftardı. Akçura
medreselerin kaldırılmalarını değil, medreselerdeki İslami eğitimin esaslı
bir ıslahını savundu.[9]
Aşikar bir şekilde, Kemalist laikliğin lengeri konu üzerindeki temel Jön Türk
fikirlerinde atılmıştı. 1924’teki Kemalist reformların tümü (Halifelik ve
Şeyhülislamlık’ın kaldırılması, eğitimin laik bir bakanlık altında
birleştirilmesi, din işleri ve vakıflar için müdürlüklerin kurulması) Osmanlı
laikleşme sürecinin mantıksal sonuçları olarak görülebilir. Kemalistler’in
seleflerinden çok daha ileri gittikleri alanlar, 1925’te tarikatların
5
yasaklanması ve tekkelerin kapatılması ile 1926’da Avrupa medeni
hukukunun toptan kabulüydü. Bu önlemler radikal olarak yeniydiler;
çünkü, devletin artık kendine bağlı olmayan dinsel kurumlara ve yurttaşlar
arası kişisel ilişkilere önceden görülmemiş bir ölçüde müdahale etmesi
anlamına geliyordu. Bu sadece kurumlar ve yasamayı değil, ama sıradan
yurttaşın “hayat tarzı”nı da etkiledi. Bununla birlikte, yakın bir dinsel yönü
bulunmayan ve Türk hayat tarzını Avrupalılaştırmaya yönelik önlemlerde
bile, laiklik ve ulema karşıtlığı bir rol oynadı: Mustafa Kemal, kıyafet
reformu seferberliğini başlattığı Kastamonu’daki 1925 tarihli söylevinde
açık bir şekilde, şeyh ve din adamlarının kamusal alanlarda törensel
giysiler giyerek sadece devlet tarafından atanmış memurlara ait olan
otoriteyi gaspettikleri gerçeğine ve binişlerin bu kullanımının yasaklanması
gerekliliğine işaret etti.[10] Kemalistler’in medreseleri (ve daha sonra bir
de imam okulları ile İstanbul’daki ilahiyat fakültesini) kapatma kararları
da, çoğu İslami eğitimin modernleştirilmesini fevkalade önemseyen Jön
Türkler’in fikirleriyle açık bir kırılma teşkil etti.
Milliyetçilik
Avrupalı akademik oryantalizmin ve İsmail Gaspıralı’nın Usul-u Cedid’inden
etkilenen Rus İmparatorluğu’ndan gelen Türk entellektüellerinin etkisi
altında, ayrı bir kimlik olarak Türklük’ün bilincine varmak ve bundan gurur
duymak, yüzyıl dönümünde Osmanlı yönetici eliti arasında yaygınlık
kazanıyordu; ancak Osmanlı Türk entellektüelleri için bu, Osmanlı tebası
(ve çoğu kez Osmanlı devletinin bir hademesi) ve Müslüman olmanın en
azından eşit bir biçimde önemli olduğu karmaşık bir kimlikte sadece tek bir
unsurdu. Pantürkçü duyarlılıklar, Panislamcı duyarlılıklar gibi, İttihatçı
hükümet tarafından siyaseten kullanıldı, ancak inanmış Pantürkçü çevre
çok dar kaldı ve bu çevreye Rusya’dan göçenler hakim oldular. İttihat ve
Terakki Fırkası hiçbir zaman Osmanlı’dan ziyade Türk olan bir devleti
tercih etmedi ve Hasan Kayalı’nın göstermiş olduğu gibi, Araplar ve
Arnavutlar tarafından onlara yöneltilenTürkleştirme ithamları büyük ölçüde
aklandı.[11]
Ahmet Rıza, millet ve milliyetçilik meseleleri hakkında hiçbir zaman çok
fazla yazmadı, ancak birçok çağdaşınınkiler gibi fikirleri zamanla evrildi.
1890’larda hala açıkca bir Osmanlıcı’ydı ve ona göre milliyet Fransız
devrimi geleneğindeki ihtiyari ve kanuni bir kavramdı. 1902’den sonra,
sadece Osmanlı İmparatorluğu’nu savunmanın değil, bunun içinde
Osmanlı-Müslüman elitinin mevkiini savunmanın da, Fırka önderleri için
gittikçe daha önemli hale geldiği tedrici bir değişim yaşandı. 1906’yla
birlikte bu değişim tamamlanmıştı.[12] Bu dönemde, Osmanlı-Müslüman
oranlılığı ile Türk milliyetçiliğini birbirinden ayırmak zordur, fakat
Müslüman elit içinde baskın unsur Türk olduğu için, Türklük de daha fazla
önem gördü. Bununla birlikte, Ahmet Rıza hiçbir zaman açık sözlü bir Türk
milliyetçisi olmadı.
Osmanlı İmparatorluğu’nu tanımlamak için “Türkiye” terimini diğer
Osmanlı entellektüellerinden daha önce kullanmış olsa da, Abdullah
6
Cevdet tutarlı bir biçimde ittihadı Anasır’ı savundu. “Osmanlıcılık”
teriminden hoşlanmamış olması, Osmanlı yurtseverliğini, monarşiye
bağlılığa değil, farklı cemaatlerin ortak menfaatlerine dayanır görmesi
gerçeğine bağlıdır.[13] Bütün Jön Türkler içinde Abdullah Cevdet belki de
bir cumhuriyetçi olmaya en çok yaklaşandı. I. Dünya Savaşı’ndan sonra,
Osmanlıcılık’ın iflasını kabul etmek zorunda kaldığında gelişmemiş Kürt
milli hareketine dahil olarak, Türk milliyetçiliğine değil, kendi Kürt
kökenlerine döndü. Paradoksal olarak, birçok açıdan Kemalist programa en
yakın olan düşünürün ta kendisi, ateşkes yılları boyunca benimsediği
siyaset yüzünden cumhuriyetçi rejim tarafından siyasetten men edildi.
Gökalp, çoğu kez, Türk milliyetçiliğinin babası olarak tanımlanmıştır, fakat
bu ancak kısmen doğrudur. Fransızca laique olma manasında sıkı bir laik
olsa da, Gökalp İslam’a Türk milli kimliğinin kurucu bir unsuru olarak
önemli bir yer verdi. Hakikaten, bazı yazılarında milleti en yüksek otorite
olarak Tanrı’yla eşit sayar görünür.[14] İslam ve milliyetçiliğin bağdaşmaz
olduğuna dair geleneksel İslami görüşü reddetti ve dirilmiş Türk milli
devletini hem İslam, hem de Türk dünyasının siperi olarak gördü. Gökalp
(her ne kadar bu konudaki fikirleri oldukça bulanık kalsa da) İslam’ın
Türkleştirilmesini savundu ve hakiki bir popüler dini, millet inşası için bir
güç kaynağı olarak kabul etti.
Ağaoğlu, gençlik yıllarında kendisini, siyaseten Rus İmparatorluğu’nun bir
müslümanı, kültürel olarak da Farsi ya da Şii bir müslüman olarak
tanımladı.[15] Tedricen, Pantürkçü milliyetçilik kendisi için gittikçe daha
önemli oldu, fakat – en azından cumhuriyetin kuruluşuna dek – yaşayabilir
bir milli devletin temelini oluşturmak için gerekli olan milli kimliğin
birleştirici bir parçası olarak dinin vazgeçilmez olduğu görüşünde olduğu
için, devlet ve dinin tamamen birbirinden ayrılmasını reddetti.[16]
Yusuf Akçura, Üç Tarzı Siyaset olarak bilinen meşhur makaleler dizisinin
1904’teki yayımının sonrasında, Türk Ocakları klüpleri ve Türk Yurdu
dergisi çevresinde gelişen Türk milliyetçi akımının tanınmış önderiydi.
Temel tezi, Osmanlı İmparatorluğu’nun kendisini Türk milliyetçiliği ile
tanımlaması ve kendisini Türk dünyasının başına koyması gerekliliğiydi.
Pantürkçü milliyetçiliği, bu dönemde henüz ırkçı yananlamlar taşımayan ve
daha uygun bir şekilde “etnisite” olarak çevrilebilecek olan, ırk kavramına
dayanıyordu.[17] I. Dünya Savaşı’nın (ve Rus devriminin) ardından, büyük
ölçüde siyasal Pantürkçü tutkularını terketti ve bunun yerine, hem
siyaseten, hem de akademik olarak Kemalist millet-inşası çabalarını
destekledi.[18]
Kemalist milliyetçilik bu resme nasıl oturuyor?
1923’ün baharı kadar erken bir dönemde, Lozan’daki görüşmelere halen
ara verilmiş ve barış daha çok uzak görünürken, Mustafa Kemal, (her ne
kadar, o dönemde, hala cumhuriyetçi bir rejimden tamamen farklı bir tür
olduğunu iddia etse de) halefi oldukları Osmanlı devletinden farklı, yeni ve
Türk bir devlet kurmuş olduklarından bahsetti. Mustafa Kemal tarafından,
7
en azından 1919’dan bu yana, arada sırada Osmanlı İmparatorluğu’nun
muadili olarak kullanılmış, ödünç alınmış bir kelime olan Türkiye artık ülke
için yegane tanımlayıcı terim haline geldi.[19] “Türk-Müslüman” ve
“Osmanlı-Müslüman” haklarından ve “Türk-Kürt dayanışması”ndan dem
vuran milli mücadele döneminin baskın söylemi bir gecede terkedildi. Halk
Fırkası’nın 1927 ve 1931 tarihli programlarının da belirteceği üzere, yeni
milli devlet Türk’tü ve Türk kimliği dil, hars ve mefkure’ye dayanıyordu.
Türk milliyetçi söyleminin, daha önce tartışılan laiklik söyleminden farklı
bir şekilde, büsbütün kendiliğinden açık bir şeymiş gibi içeriği
tartışılmadan ya da görüşülmeden 1923’te kabul edilmesi çarpıcıdır.
Aslında onbeş yıl sonra, Tekin Alp’in 1938’deki Le Kemalisme’ine
[Kemalizm] dek, Türk milliyetçiliğinin doğasını ayrıntılarıyla tartışmaya
yönelik bir teşebbüs görmüyoruz.[20]
Jön Türkler’in fikirleriyle karşılaştırıldığında Kemalist milliyetçiliğin
Akçura’nın etnik milliyetçiliğinden ziyade, Gökalp’in kültürel olarak
tanımlanmış milliyetçiliğine çok daha yakın olduğunu görürüz. Gökalp’in
Tönnies’den ödünç aldığı hars ve medeniyet arasındaki temel fark,
Kemalistler’ce korunmuştur ve Gökalp gibi, onların bir yandan Avrupa
medeniyetine geçişi desteklerken, öte yandan Türk kültürünün dirilişini
savunmalarına el verir. Bununla birlikte, Kemalist milliyetçilikte bütünüyle
eksik olan, Gökalp, Akçura, Ağaoğlu ve belirli bir ölçüde Rıza ve Cevdet
tarafından paylaşılan, İslam’ın, milli kimliğin bir unsuru ve toplumsal bir
birleştirici olarak önemli bir rolü olması gerektiği fikridir.
Kemalistler’in 1923’ten başlayarak radikal bir biçimde laik ve Türk
milliyetçisi bir tavır almayı seçmeleri dikkate değerdir; çünkü, bu karar ya
da kararlar dizisi tam da, geç Osmanlı tarihinde siyasal söylemin dinsel
renge en güçlü şekilde büründüğüne tanıklık etmiş olan dönemin hemen
ardından gelir. 1912’de Balkan Savaşı’nın patlamasından sonra ve
kesinlikle Babı Ali Vakıası’nın (Ocak 1913 darbesinin) ardından, İttihatçılar
halkı Müslüman dayanışması duyarlılığına müracaatla seferber etmeyi
denediler. 1912’den sonra kurulan, adlarında milli lafını taşıyan birçok
klüp, komite ve cemiyet istisnasız Osmanlı Müslüman mensubiyeti olan
örgütlerdi. Milli İktisat Programı yürürlüğe konduğunda, faaliyete geçen
tüketici kooperatifleri, üretici kooperatifleri, firmalar ve bankalar, aynı
şekilde genellikle adlarında milli kelimesini taşıyorlardı ve Avrupa
menfaatleriyle işbirliği içinde Osmanlı iktisadının modern sektörlerini
ellerinde tutan Hristiyan azınlıkla açık rekabet halinde, Osmanlı
Müslümanlarınca, Osmanlı Müslümanları için kurulmuşlardı.
1914-18 yılları, etnik/dinsel gerilimlerin ve karşılığında Osmanlı siyasetinin
dinsel tinnetlerinin yoğunlaşmasına tanık oldu. Bu, doğrudan doğruya Ege
körfezindeki Rum cemaatinin büyük bir bölümünün ihracıyla ve elbette,
1915’te Ermeniler’in tehcir ve kırımıyla sonuçlandı. I. Dünya Savaşı’ndan
sonra Anadolu’daki milli direniş hareketi, milli mücadele, dinsel unsurlar
katkılı siyasetin ulaştığı en yüksek mertebeyi teşkil eder. Hareketin,
Temmuz 1919’daki Erzurum Kongresi’nin bildirisiyle başlayan ve Sivas
Kongresi, son Meclis-i Mebusan ve ilk Millet Meclisi’ninkilerle devam eden
8
bildirileri (1910-1923), aynı şekilde, Mustafa Kemal Paşa gibi hareket
önderlerinin söylevleri, Anadolu nüfusunun ne ölçüde Müslüman
dayanışması temelinde seferber edildiğini açığa çıkarır. İslami sembolizm
ve dinsel merasimler o denli görünürdü ki Şark Cephesi Kumandanı Kazım
Karabekir gibi oldukça muhafazakar birisi bile bunun hakkında yazmıştır.
Nihayet, 1923’te Lozan’da mutabık olunan nüfus mübadelesi, değiştirilecek
grupları dinsel terimlerle tanımladı; Türkiye’den Rum Ortodokslar
karşılığında Yunanistan’dan Müslümanlar.[21]
Bu bağlamda bakıldığında, yeni cumhuriyetin siyasal önderliğinin radikal
laiklik ve (Osmanlı-Müslüman yerine) Türk milliyetçiliği siyasetini tercih
etmeleri daha da şaşırtıcıdır. Bu değişikliğin nedenleri, tatminkar bir
biçimde, hala açıklanmalıdır; fakat, en mantıklı açıklama, ülkenin hayatta
kalmasına yönelik tehdidin ortadan kalkmasıyla birlikte, geniş ölçüde
seferberlik ihtiyacının da kaybolmuş olması gibi görünmektedir. Osmanlı
reformcularının iki kuşaktır kendilerine sormuş oldukları “Devlet nasıl
kurtarılabilir?” sorusu, başka bir anlam kazandı. Askeri ve siyasal olarak
kurtarılmıştı. Şimdi Kemalistler’in bir numaralı önceliği, servet ve kuvvet
bakımından Avrupa’yı yakalamak için, toplumun ihya edilmesi ve
modernleştirilmesiydi. Mustafa Kemal Paşa ve onun çevresinin gözünde bu
ancak laik bir milli devlet bağlamında başarılabilirdi.
Laiklik ve milliyetçilik, şüphesiz, Kemalist ideolojinin özünü teşkil eder.
Şimdi Altı Ok’tan seçtiğimiz diğer iki ilkeye kısaca temas edelim.
İnkılapçılık
İnkılapçılık teriminin doğru tefsiri, Türkiye’de uzun bir süredir hem
akademik, hem de siyasal bir tartışma konusu olmuştur; ancak, kanımca
Mustafa Kemal ve taraftarlarının bunu kullandıklarında kastettiklerinin
devrimden ziyade reformizm olduğuna şüphe yoktur. Bu sadece bir
etimoloji sorunu değildir. Fransız Devrimi’ne yaptıkları birçok atıfta
kullandıkları ihtilal terimini kullanmaktan dikkatle kaçındılar. Jön Türkler
ve benzeri bir şekilde Kemalistler için Fransız Devrimi ilham verici bir
örnek olsa da, devrimci değildiler. Hakikaten, Hanioğlu’nun işaret etmiş
olduğu gibi,[22] Jön Türkler arasında, “rejimin devrim olmadan nasıl
değiştirileceği sorunu, en önemli sorun addedildi”. Jön Türk düşünür ve
siyasetçilerinin tüm bir kuşağı Gustave LeBon’un kitlelerin psikolojisine
dair fikirlerinden derinden etkilendiler ve sıkı bir biçimde entellektüel bir
elit tarafından yönlendirilmeyen bir halkın irrasyonel davranış tarzından
duyulan korku aralarında derine kök saldı. Kemalistler için, aşağıdan
ayaklanma değil, yukarıdan yönlendirilen düzenli bir dönüşüm idealdi ve
bu konuda geç dönem Osmanlı reformistleriyle hemfikirdiler. Monarşi
kaldırıldı, ancak yönetici elitin hükmetme ve toprak sahiplerinin toprağı
temellük etme hakkı hiçbir zaman sorgulanmadı.
Halkçılık
9
Halkçılık kavramı, Kemalistler’ce kullanıldığı biçimiyle, her zaman belirsiz
oldu. Bir yandan, I. Dünya Savaşı’nın Halka doğru hareketine ve dolaylı
olarak Rusya’daki Narodniki’ye bir şeyler borçlu olan, belirli bir “halk”ın,
bilhassa Anadolu köylülüğünün, romantik olarak idealleştirilmesi unsuru
vardı. Bunun daha önemli ve somut yananlamı, Türkiye’de sınıfların
varlığının inkarı ve toplumun her kesiminin oynayacağı özgül bir role sahip
olduğu mutlak milli dayanışma savunusuydu. Mustafa Kemal 1922’de
partisini kurduğunda, bunun solcu ya da hatta sosyalist bir parti olduğuna
dair endişeleri giderebilmek üzere, Halk Fırkası’ndaki “Halk”ın bu anlama
geldiğini açıklamak zahmetine girdi. Halkçılık terimi, halihazırda bunu
tenasütçülük ile değiştirilebilir olarak kullanan Ziya Gökalp’in gözdesi
olmuştu. Sınıf mücadelesini inkarlarında, milli dayanışma çağrılarında ve
sınıf temelli örgütleri insafsızca bastırmalarında, İttihatçılar ve Kemalistler
arasında dolaysız bir devamlılık vardır; fakat, sonrakiler (İttihatçılar
arasında, I. Dünya Savaşı boyunca ve Ankara’daki ilk Millet Meclisi’nde
belirli bir popülarite kazanmış olan) korporatizmi bile çok bölücü bularak
reddettiler.[23] Dayanışma kisvesi altında, cumhuriyetin sosyo-ekonomik
politikaları, İttihatçılar’ın 1913’te uygulamaya koymuş oldukları milli iktisat
programının bir devamıydı. Bunlar, Yusuf Akçura ve Alman sosyalist silah
tüccarı Alexander Helphand’in (“Parvus”) fikirlerini tekrarlayarak, devletin
koruması altında bir “milli” burjuvazi yaratmayı hedefledi.
Jön Türk döneminin önde gelen düşünürlerinin fikirleri ile Kemalist
politikalar arasında büyük ölçüde ortak yanlar olduğu sonucu, mantıksal
olarak ortak kaynaklar olup olmadığı sorusuna yol açar. Bunları bulmak
güç değildir. Çarlık Rusyası’ndaki Usul-u Cedid hareketinin, Rus
İmparatorluğu’ndan gelen, Ağaoğlu ve Akçura (ya da, hatta Hüseyinzade
Ali) gibi müslüman göçmenlerin düşünüşü için önemine halihazırda işaret
ettik. Fakat (laicite manasında) dünyevilik üzerindeki vurgu ile ulema
karşıtlığı, ama aynı zamanda, bilime, eğitime ve toplumu dönüştürmede
entelletüel bir elitin rolüne duyulan inanç, düzenli reform ve ilerleme ile
dayanışmacılığa dayanan bir toplum tercihi; bunların tümü, bizi neredeyse
otomatik olarak Fransız pozitivizmi doğrultusuna sevkeder. Ve hakikaten,
Jön Türk ideologları üzerindeki çalışmalar, Fransız pozitivizmiyle
bağlantılandırılan birçok ismin, bunları en derinden etkileyen isimler
olduğunu ortaya koyar. Ancak Jön Türkler’in kendileri, ya da hatta onları
en derinden etkileyen Fransız düşünürler gerçekten pozitivist kabul
edilebilirler mi?
Ahmet Rıza, elbette, öyle olduğunu kendisi itiraf etmiş bir pozitivistti.
Önde gelen Jön Türkler arasında emsalsiz bir şekilde, gerçekten pozitivist
kilisenin mensubu oldu ve Comte’un 1857’de ölümünün ardından,
hareketin çoğunluk kanadının başı ve Dinsel, daha sonra Pozitivist,
Kurul’un Başkanı olarak onun yerini alan Pierre Laffitte tarafından derinden
etkilendi. Ahmet Rıza’nın, “bilimsel” bir elitin aydınlanmış rehberliği
altında, işbölümü dolayımıyla düzenli ilerlemeye dayalı ideal toplum
resminin Laffitte’den devşirildiğine hiç şüphe olamaz. Laffitte’nin
pozitivizmin oldukça açık fikirli bir biçimini temsil etmesi ve “pozitivist
inanç sisteminin temel ilkelerini cömert sağduyu dozlarıyla sulandırmaya
10
meyilli olması”[24] yardımcı olmuş olmalıdır. Ancak Hanioğlu’nun işaret
etmiş olduğu gibi, işbölümü üzerine kurulan düzenli, uyumlu bir topluma
dair fikirler, aynı zamanda kolaylıkla toplumsal düzene dair eski Osmanlı
fikirleriyle de telif edildi.[25]
Diğer Jön Türk yazarlarından hiçbiri, örgütlü pozitivizm içinde yer alan
kimselelerle bu denli yakından ilişkili değildi. Bunlar arasında,
pozitivistlerle temas halinde olan ve çoğu kez kendi kendilerini pozitivist
olarak nitelendiren bir dizi insan çok etkiliydi. Böyle merkezi bir figür,
felsefeci ve tarihçi Ernest Renan’dır. Ağaoğlu, Ernest Renan’la doğrudan
ilişkideydi ve tarih ile din konularındaki fikirlerinde kesinlikle ondan
etkilendi. Renan laik ve ruhban sınıfın karşıtıydı, fakat gene de dini temel
bir insani ihtiyaç ve toplumsal bağ olarak kabul etti.[26] Abdullah Cevdet
Renan’la temas halindeymiş gibi görünmez; fakat İslam ve Muhammed
peygamberi, Renan’ın Vie de Jésus’da [İsa’nın Hayatı] Hristiyanlığı ve
İsa’yı ele almış olduğu gibi işleme çabası olarak değerlendirilebilecek olan
Dozy’nin Essay sur l’Histoire de l’Islamisme’inin [İslamcılığın tarihi üzerine
deneme, çn] Türkçe çevirisi dolayımıyla bir cause célèbre [meşhur bir
dava, meşhur bir ihtilaf, çn] oldu. Renan’ın, milleti meşhur bir şekilde
“günlük plebisit” olarak tanımlayan, fakat aynı zamanda tarihsel olarak
gelişmiş bir Fransız “milli karakter”ini idealize ettiği milliyetçilik
kavramsallaştırmasının da Jön Türkler’i etkilemiş olduğu söylenebilir.
Kemalist milliyetçilik kesinlikle benzer, aynı anda hem ihtiyari/kanuni, hem
romantik olma vasfını sergiler. Ancak Renan bir pozitivist miydi? İlahiyatı
ve metafiziği kabul etmedi, fakat 1848’de yazılan ama ancak 1890’da
yayımlanan, pozitivizme en yaklaştığı kitabı erken dönem l’Avenir de la
Science’ında [Bilimin Geleceği] Comte’u açık bir şekilde reddetti.[27]
Littré’nin (Pozitivizm içindeki azınlık hizbinin önderi) yakın arkadaşıydı ve
Laffitte’in College de France’a atanmasına yardımcı oldu, fakat pozitivizmi
entellektüel bir deli gömleği olarak gördüğünü yazdı.
Ahmet Ağaoğlu ve Yusuf Akçura’nın her ikisi de Paris’te 1874’te kurulmuş
ve üst düzey Fransız yönetici kuşakları yetiştirmeye devam eden, ünlü
Ecole Libre des Sciences Politiques’de derslere devam ettiler. Burada
entellektüel iklime, pozitivizm olmasa da, kesinlikle onunla ilişkili fikirler ve
insanlar hakimdi. Bunlar arasında en başta gelen, okulun kurucusu ve
yöneticisi Emile Boutmy idi. Ağaoğlu ve Akçura (diğerlerinin yanısıra) onun
öğrencisi oldular ve Abdullah Cevdet aynı zamanda Boutmy’nin
fikirlerinden derinden etkilendi ve eserlerinden (“İngiliz halkının siyasal
psikolojisi” üzerine olan) birini Türkçe’ye çevirdi.[28]
Belki de hiçbir Avrupalı düşünürün Jön Türkler üzerinde, birçok eseri
Abdullah Cevdet tarafından çevrilen, Gustave LeBon’dan daha büyük etkisi
olmadı. LeBon’un katkısı iki yönlü oldu. Bir yandan, ırkların gelişimine dair
bir kuram oluşturdu, öte yandan kitle psikolojisinin temelleri attı.
Sanayileşmiş bir toplumda kitlenin, kitle psikolojisinin rolüne dair
fikirlerinin kökeni, Paris Komünü’nün hayaletinin liberal burjuvazide
yarattığı korkuda yatıyordu. Bu fikirler daha sonra Mussolini gibi insanlarca
benimsenecektir, fakat Jön Türkler için de oldukça ikna edici oldular. Bu
11
kısmen aralarındaki bir dizi askere (ya da en azından askeri eğitim almış
insana) bağlı olabilir. “Güruh”u denetim altında tutmak için kanun ve
düzen ihtiyacına yaptığı kuvvetli vurgu, LeBon’u Fransız subayları arasında
da çok popüler kılmıştır. LeBon’u pozitivist olarak kabul edebilir miyiz?
Şüphesiz LeBon pozitivizmden ilham almıştı. Kitle psikolojisi üzerine
çalışması, bilime dayanan bir sanayi toplumunda demokrasinin
uygulanamaz olduğunu gösterme çabası olarak görülebilir ve bu anlamda
Comte’un otoriteryanizmiyle uyum içindedir. Fakat Comte ilham
kaynaklarından sadece birisidir.[29] Darwinizm ve Herbert Spencer’in
fikirleri de düşünüşü için en az bunun kadar önemliydi.
Nihayet elbette, Ziya Gökalp üzerindeki karşı konulmaz etkisi iyi bilinen
Emile Durkheim’ı anmalıyız. Durkheim Pozitivist olarak başladı ve 29
yaşında sosyoloji dalında ordinaryüs profesör olarak atanmasını
Pozitivizm’in etkisine ve Comte’un sosyolojiyi bilimin bir dalı olarak
savunusuna borçluydu. Alanında temel Komtçu dogmayı, sosyoloji
metodolojisini ve üç faz kuramını benimsedi. Bununla birlikte, 1895’te yeni
ufuklar açan Les Règles de la Méthode Sociologique’ini [İçtimaiyat
Usulünün Kaideleri] yayımladığında, “Comte’a karşı tutarlı bir biçimde
eleştirel” olmuştu ve artık kendisini pozitivist değil, rasyonalist olarak
tanımlıyordu.[30]
Elbette, bu figürler sadece Jön Türk düşünüşü üzerindeki en önemli etkiyi
yaratan bir avuç insanı temsil eder; fakat ilk sonuç şöyle görünecektir:
“Pozitivist” yazarların etkileri başlıca Jön Türk düşünürlerinin hepsinin
fikirlerinde görülebilir, ancak bu yazarlar pozitivizm içinde öyle farklı
akımlara aittirler ki aynı ve tek bir harekete mensup oldukları güçlükle
söylenebilir. Aslında, Renan, Durkheim, LeBon ve Boutmy’yi, daha uygun
bir şekilde “bilimcilik” olarak anılan geniş Avrupa akımı içinde telakki
etmek muhtemelen daha iyi olacaktır.[31] Laffitte istisnası dışında,
bunlardan hiçbiri aslında tanımlandığı dar anlamıyla Pozitivizm’e – farklı
biçimleriyle, İnsanlık Kilisesi’ne – mensup değildi. Aynı şey Jön Türkler’in
kendileri için de doğrudur. Sadece Ahmet Rıza pozitivist hareketin etkin bir
mensubuydu. Aynı zamanda hepsi pozitivizme geniş tanımıyla – sadece
tabiyatı değil, ama aynı zamanda tarih ve toplumu, bunların gelişimlerini
belirleyen kanunları ortaya çıkarmak amacıyla, bilimsel modelleri
uygulayarak açıklamayı gözeten entellektüel akım – bağlıydı. Bu geniş
pozitivizm akımıyla bazı temel tavırları paylaştılar: ruhban karşıtlığı,
bilimcilik, biyolojik maddecilik, otoriteryanizm, entellektüel elitizm,
kitlelere duyulan derin güvensizlik ve milletlere ve toplumlara bir bütün
olarak yansıtılan belirli bir tür Darwinizm. Milliyetçilik elbette Pozitivistlerle
ortaya çıkmadı; ancak Jön Türkler’in okuduğu, çalıştığı ve entrika çevirdiği
Fransa’nın, 1870 mağlubiyetiyle yaralanmış ve Jön Türkler’in hareket
ettikleri muhafazakar liberal çevrelerde militan ve rövanşist bir
milliyetçiliğin yaygın bir toplum olduğu unutulmamalı.
Fin de siecle [yüzyıl sonu, çn] Fransası’ndan soğurdukları tüm bu tavır ve
fikirler bohçası; ruhban karşıtlığı, bilimcilik, biyolojik maddecilik,
otoriteryanizm, entellektüel elitizm, kitlelere duyulan güvensizlik, sosyal
12
Darwinizm ve milliyetçilik, daha sonra Jön Türk düşünür ve yayıncıları
tarafından, devletlerine ve toplumlarına kendi fikirlerine göre –
kendilerinden önceki Jön Türkler’den çok daha fazla – şekil verecek bir
durumda olan Kemalist eylemcilere aktarıldı.
Çeviren: Özgür Gökmen
*
